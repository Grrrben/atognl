---
title: Chrome Voicesearch
author: grrrben
type: post
date: 2015-06-19T05:38:44+00:00
url: /blog/chrome-voicesearch/
categories:
  - privacy
tags:
  - chrome
  - google
  - privacy
  - voicesearch

---
Rumoer. Chrome heeft een nieuwe feature. Chrome en haar opensource zuster Chromium luisteren met je mee. Standaard.

Makkelijk voor als je via je microfoon je browser wilt bedienen, maar of het voor iedereen gewenst is valt te betwisten. Is het eigenlijk wel de bedoeling dat een computer meeluistert in je woonkamer of op je bedrijf? Vertrouw jij Google genoeg om ook al je gesprekken te delen?<!--more-->

Ik persoonlijk niet. Ik zie Google als een bedrijf dat voor economisch gewin gaat, het zet gebruikersgegevens om in nauwkeurige profielen die verkocht worden aan derden om zodoende ook die bedrijven maximaal van hun kennis omtrent jou te laten verdienen. Marketing.

Veel mensen vinden het geen probleem, zijn er lakoniek over. Dat Chrome momenteel in staat is om de microfoon te gebruiken zal het gros van de mensen niet door hebben. En misschien is de functie voor bepaalde personen ook heel geschikt. Als je langzaam typt, of je laptop gebruikt tijdens het koken, dan is een stemcommando een prima uitkomst. Maar er zullen ook heel veel mensen zijn die er wel problemen mee hebben of er zelfs problemen door kunnen krijgen.

Om het uit te leggen. De microfoon neemt geluid op en stuurt dit naar Google. Daar wordt het verwerkt, en wellicht ook opgeslagen. Het laatste ligt voor de hand, Google houdt je zoekopdrachten bij voor betere resultaten in de toekomst, dus waarom zou het geen voice commando’s opslaan?

De Amerikaanse overheid heeft toegang tot die gegevens, dat is inmiddels wel bekend. Ze dienen een dataverzoek in, of [niet][1], en ze krijgen toegang.

Anti-terrorisme, daar doen ze het voor. Ook gaan ze zo kinderporno tegen. Dat zijn tenminste de twee argumenten die altijd geopperd worden om de afluisterprogramma’s te verdedigen. Dat het niet de hele waarheid is is al te vaak gebleken. Rick Falkvinge had in dit opzicht de beste vraag gesteld. Was Angela Merkel een [terrorist of pedofiel][2]?

**“Ik heb niks te verbergen”**

“Ik heb niks te verbergen”, kent u die uitdrukking? Dominee Gremdaat zou er een goede sketch over kunnen maken. Nou, ik wel, ik heb wel wat te verbergen. Ik heb een privé leven waarvan ik niet alle details wens te delen met een commercieel bedrijf omdat het dan “relevante” advertenties kan laten zien. Goed, ik moet daarbij toegeven dat dit voor mij helemaal niet zulke nare gevolgen heeft, het valt allemaal wel mee.

Maar er zijn plekken waar een microfoon veel meer impact kan hebben, dus even een stukje over privacy in algemenere zin.

Dicht bij huis zijn advocaten en journalisten voorbeelden waarvan iedereen begrijpt dat die niet bij ieder gesprek een extra oor willen hebben. Een gesprek tussen een advocaat en een verdachte hoort privé te zijn, maar wie denkt dat de overheid die mening deelt is op [zijn][3] [minst][4] [naïef][5].

Het zelfde geldt voor journalisten en hun bronnen. Iemand met gevoelige informatie hoort dit vrijelijk met een journalist te kunnen delen. Het recht van journalisten om hun bron te beschermen vinden we zo belangrijk dat het wettelijk is vastgelegd. Nu kan een journalist of advocaat veel doen om de identiteit van zijn bron geheim te houden, maar zodra Chrome aanwezig is kunnen mensen meeluisteren.

We kunnen stellen dat Chrome haar data naar Amerikaanse datacenters stuurt. Waar de Nederlandse overheid, die in dit voorbeeld wordt gebruikt, geen toegang tot heeft. Maar ook dat is niet gegarandeerd, informatie [wordt][6] [gedeeld][7].

En wordt het niet vrijelijk gedeeld, dan wordt het wel gehaald. China hackt de Amerikaanse overheid met enige regelmaat. Dat [lukt][8] zo nu en dan [ook][9].

Als de Amerikaanse overheid toegang heeft tot de data van Google dan heeft China dat misschien ook wel. Ook met de Chinese overheid heb ik weinig en jij, lezer, waarschijnlijk ook niet. Misschien heb je ook voor Mao niets te verbergen? Prima, maar anderen wel.

[<img class="alignnone size-large wp-image-13" src="https://www.atog.nl/wp-content/uploads/2015/08/aiweiwei-1024x683.jpg" alt="aiweiwei" width="660" height="440" srcset="https://atog.nl/wp-content/uploads/2015/08/aiweiwei-1024x683.jpg 1024w, https://atog.nl/wp-content/uploads/2015/08/aiweiwei-300x200.jpg 300w" sizes="(max-width: 660px) 100vw, 660px" />][10]

Wat te denken van een dissident als Ai Weiwei. Voor mij een held, voor de Chinese overheid een terrorist. Tibetaanse monniken zijn ook een voorbeeld. Al jaren worden ze onderdrukt door de Chinese overheid en die laatste heeft er [veel voor over][11] om informatie over deze – in hun ogen – terroristen te verkrijgen. Een microfoon in iedere computer, is dat geen ideaal middel om deze “terroristen” in de gaten te houden.

Dichter bij huis komt de Russische overheid vaak in het nieuws. Het is duidelijk geen land die aan respect voor privacy en mensenrechten heeft. Kritische journalisten worden regelmatig juridisch vervolgd, aangevallen of vinden op onbekende wijze de dood. En reken maar, dat ook Rusland zijn best doet om met de Amerikaanse overheid mee te kijken. [Met][12] [succes][13].

Ik kan nog even doorgaan, over de Oeigoeren, de Rohingya in Myanmar of de Koerden in Turkije. Er zijn legio voorbeelden van mensen en bevolkingsgroepen die hun recht op privacy hard nodig hebben. Privacy afnemen voor commercieel gewin ben ik an sich niet tegen, maar het moet wel een bewuste keuze zijn.

**Een voetnoot.**

“Dat Google een eigen browser voor de verzameling van informatie zou gaan gebruiken kon je toch wel voelen aankomen?”
  
Ja, dat klopt. Sterker nog, ik vind verschillende tools die Google biedt vaak zo goed – of zoveel beter dan de concurrentie – dat ik bereid ben om stukjes van mijn privacy op te offeren voor het gebruik van deze tools. Maar wat erg belangrijk is, is dat dit om een bewuste keuze gaat. Ik weet dat ik Google inzicht geef in mijn interesses via het gebruik van de zoekmachine. Ik weet ook dat Google inzicht heeft in mijn zakelijke succes via Google Analytics en de aard van mijn bedrijf via het spideren van de inhoud en het gebruik van Adwords. Wat er nu met Chrome gebeurd is van een andere orde. In het geheim heeft Google van iedere computer met Chrome een potentiele luistervink gemaakt met inzicht in handelingen die niet bewust aan Google zijn overhandigt, ieder gesprek en ieder woord kan in bits en bytes over de lijn. Ik begrijp de gedachte erachter wel, spraakbediening via de “Ok Google” commando’s, maar zou dit niet een keuze moeten zijn? Op keuze op Opt-in basis, momenteel is de Opt-out er niet eens, en daar mag je best sceptisch over zijn.

<https://www.mozilla.org/nl/firefox/new/>

[update]

Aantal Chrome gebruikers wereldwijd: > [1.000.000.000][14]

 [1]: http://www.theguardian.com/world/2013/jun/20/fisa-court-nsa-without-warrant
 [2]: http://falkvinge.net/2013/10/30/so-was-angela-merkel-a-terrorist-or-a-pedophile/
 [3]: http://nos.nl/artikel/2009590-advocaten-afgeluisterd-door-aivd.html
 [4]: http://www.volkskrant.nl/dossier-archief/gesprekken-advocaat-en-verdachte-afgeluisterd~a439100/
 [5]: http://www.telegraaf.nl/binnenland/22911508/___MIVD_luistert_stiekem_af___.html
 [6]: http://nos.nl/op3/artikel/678392-rechter-aivd-mag-info-van-nsa-krijgen.html
 [7]: http://tweakers.net/nieuws/94141/minister-gebruik-van-door-nsa-aangereikte-data-bij-aivd-en-mivd-is-rechtmatig.html
 [8]: http://www.latimes.com/nation/la-na-government-data-breach-20150616-story.html
 [9]: http://www.wired.com/2015/06/course-china-russia-snowden-documents/
 [10]: https://www.atog.nl/wp-content/uploads/2015/08/aiweiwei.jpg
 [11]: http://www.trouw.nl/tr/nl/4496/Buitenland/article/detail/3842071/2015/02/01/China-beloont-tips-over-terreur-in-Tibet-met-40-duizend-euro.dhtml
 [12]: http://edition.cnn.com/2015/03/10/politics/state-department-hack-worst-ever/index.html
 [13]: http://www.forbes.com/sites/thomasbrewster/2015/04/08/russians-hacked-white-house-cnn/
 [14]: http://venturebeat.com/2015/05/28/google-chrome-now-has-over-1-billion-users/