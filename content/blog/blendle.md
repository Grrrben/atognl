---
title: "Wat ik zo irritant aan Blendle vind"
date: 2019-10-27T11:34:56+01:00
type: post
---

Je moet altijd positief beginnen zei mijn mentor eens tegen tijdens mijn studie. 

Goed advies. Want alhoewel dit een klaagpost is, is Blendle in principe fantastisch. 
Ik heb een brede interesse en Blendle laat me heel gemakkelijk het nieuws volgen. Met _alerts_ over onderwerpen als privacy, encryptie (ik werk in de IT) ben ik altijd op de hoogte. 
Maar ook artikelen over veenweiden (waar ik woon) en het neolithicum (omdat het kan) ontgaan mijn aandacht niet meer. 
En als Remco Breuker of [Karin Spaink](https://www.spaink.net/) in de pen klimmen heb ik dat als eerste door. 

Maar de zuurpruim in mij heeft ook wel iets te klagen. 
Blendle is een website die aan alle kanten populaire en hip wil zijn, en dat stoort me.  

## Clickbait

Met stip op één, de titels. Blendle bedenkt graag zelf titels bij artikelen. 
Waarschijnlijk omdat ze die beter bij het internet vinden passen. Lekker clickable, zodat mensen eerder doorlezen.
Maar het concept Blendle is in de basis een nieuwssite waarop je nieuws uit vele bronnen kunt lezen. 
Waarom ga je er dan zelf een sausje overheen gooien? 
Want dan doe je ineens zelf aan journalistiek, wat me niet toepasselijk lijkt voor een doorgeefluik.

Even een voorbeeldje: 

_Deze journalist ging op psychedelische truffelretraite. Nu wil onze redacteur ook_  

Ja hartstikke leuk joh, maar wat heb ik met _jullie_ redacteur te maken? 
En waarom heeft Blendle eigenlijk een redacteur als je alleen bestaand nieuws doorplaatst?
De originele title is _Op truffeltrip in Zandvoort: waarom psychedelica een comeback maken_. Lijkt mij prima toch?

## Supersympathiek

Als je per ongeluk een artikel aanklikt, wat zeker op een mobiel nog wel eens gebeurd, krijg je je geld terug als je hem snel weer sluit. 
Dat is sympathiek, zeker, maar het is ook wel nodig vanwege het design van de website. 
Een ongelukkig klikje is zo gemaakt en voor je het weet ben je onterecht een paar cent kwijt.
Maar goed, je krijgt dus je geld terug, maar dan moet je daarna als een soort dankbetuiging op een knopje drukken 
waarop Supersympathiek staat.  

Waarom moet dat supersympathiek heten wanneer 'ok' prima volstaat? Ik vind dat superirritant. 
Het lijkt DWDD wel, waar ze woorden als _uitstekelbaars_ verzinnen.

## Alexander Klöpping 

Nog een link naar DWDD, Alexander Klöpping. Praat graag, praat altijd. 
En het liefst met Mathijs bij DWDD. 
We zouden bijna vergeten dat Blendle eigenlijk door Marten Blankesteijn is bedacht. 
Maar die heeft waarschijnlijk een persoonlijkheid die zo relaxed en rustig is, dat hij de publiciteit graag aan Alexander overlaat. 

[Salamander Klöpping](https://www.youtube.com/watch?v=7EMVvlOvENo) is veel leuker.`

## Abonnement

Waarschijnlijk is het verdienmodel van betalen per artikel niet goed genoeg. 
Althans, niet voor de plannen die Blendle heeft. 
Er staan ook grote investeerders achter, vergeet dat niet. 

Daarom heeft Blendle al een poosje een Premium abonnement waarbij je voor een tientje per maand onbeperkt artikelen kunt lezen. 
Maar door deze _service_ gaan ze ook ineens de concurrentie aan met de bladen die op Blendle staan. 
Je krijgt dus ineens een heel rare situatie, waardoor onder andere de NRC niet meer beschikbaar is. 

De redenering is legitiem:

> Met deze premium-versie besloot Blendle namelijk om niet langer een aanvullende dienst aan te bieden waarbij je losse artikelen koopt, 
maar ook zelf abonnementen te gaan werven. 
Daarmee wordt Blendle in plaats van een elektronische kiosk ook zelf een uitgever.

Bron: [NRC](https://www.nrc.nl/nieuws/2017/03/07/waarom-nrc-stopt-met-blendle-a1549164)

Maar het is jammer. NRC is een hele goede krant met een eigen geluid. 
Juist die titels maken het aanbod, en mijn overzicht, compleet. 

Ondertussen zet Blendle door naar een abonnement-only structuur, waar je straks geeneens meer een los artikel kan kopen...

##  Oplossing

Schoenmaker blijf bij je leest zou je kunnen zeggen. 
Gewoon nieuws verzamelen en doorplaatsen, dan kun je de organisatie heel klein houden en de kosten laag. 
Dat kan niet anders dan winstgevend zijn.  

Maar goed, ik ben niet de baas bij Blendle. En ik denk dat ze het vanuit een professioneel oogpunt erg goed doen. 
Bijna alle titels van Nederland en verschillende heel grote internationale titels als de NY times op de koop toe. 

Het is zeker een complimentje waard. Ze zouden alleen wat minder irritant kunnen zijn.
